前說除道餘有為法是名有漏何謂有為

頌曰又諸有為法謂色等五蘊亦世路言依有離有事等

論曰色等五蘊謂初色蘊乃至識蘊如是五法具攝有為眾緣聚集共所作故無有少法一緣所生是彼類故未來無妨如乳如薪

[亦世路言依有離有事等]

此有為法亦名世路已行正行當行性故或為無常所吞食故或名言依言謂語言此所依者即名俱義如是言依具攝一切有為諸法若不爾者應違品類足論所說彼說言依十八界攝或名有離離謂永離即是涅槃一切有為有彼離故或名有事以有因故事是因義毘婆沙師傳說如此如是等類是有為法差別眾名

